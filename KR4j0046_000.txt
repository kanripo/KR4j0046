# -*- mode: mandoku-view; -*-
#+TITLE: 平齋詞
#+DATE: 2015-08-25 00:48:26.734663
#+PROPERTY: ID KR4j0046
#+PROPERTY: BASEEDITION WYG    
#+PROPERTY: JUAN 提要
<pb:KR4j0046_WYG_000-1a>¶
欽定四庫全書　　　　集部十¶
　平齋詞　　　　　　　　詞曲類一(詞集之屬/)¶
　　提要¶
　　　　(臣/)等謹案平齋詞一巻宋洪咨䕫撰咨夔字¶
　　　　舜俞號平齋於潜人嘉定元年進士宋史則¶
　　　　載其登第在嘉定二年按咸淳臨安志有嘉¶
　　　　定元年鄭自誠榜無二年榜宋史誤也理宗¶
　　　　朝累官刑部尚書翰林學士知制誥加端明¶
<pb:KR4j0046_WYG_000-1b>¶
　　　　殿學士卒諡忠文有平齋文集已別著録兹¶
　　　　詞一巻為毛晉所刻晉跋稱未見其集葢汲¶
　　　　古閣偶無其本僅見其詞也咨䕫以才藝自¶
　　　　負新第後上書史彌逺自宰相至州縣無不¶
　　　　捃摭其短遂為時相所忌十年不調故其詞¶
　　　　淋漓激壯多抑塞磊落之感頗有似稼軒龍¶
　　　　洲者毛晉跋乃徒以王岐公文多富貴氣擬¶
　　　　之殊為未允咨䕫父名鉞號谷隠有詩名咨¶
<pb:KR4j0046_WYG_000-2a>¶
　　　　䕫出蜀時得書數千巻藏蕭寺父子考論諷¶
　　　　誦學益宏肆詞注内所稱老人即其父也其¶
　　　　子勲燾亦皆能紹其家學鷓鴣天為老人夀¶
　　　　後闋云諸孫認取翁翁意插架詩書不負人¶
　　　　可想其世業之盛又漢宫春一闋乃慶其父¶
　　　　七十作据平齋集有壬辰小雪前奉親遊道¶
　　　　塲何山五言古詩一首中有句云老親八十¶
　　　　健而集内未載其詞疑其傳稿尚多散佚矣¶
<pb:KR4j0046_WYG_000-2b>¶
　　　　乾隆四十四年三月恭校上¶
　　　　　　　總纂官(臣/)紀昀(臣/)陸錫熊(臣/)孫士毅¶
　　　　　　　總　校　官　(臣/)　陸　費　墀¶
